![](aboutMe.jpg)
# עקרונות ושיטות טיפול


גישת הטיפול שלי ב- ADHD מתבססת על לימוד של בעל ההפרעה לזהות לשנות ולשלוט. הכוונה היא לעזור לבעל ההפרעה לזהות את הקשיים הספציפיים שלו וללמד אותו לשלוט בהם וכך לשפר את תפקודו. הרציונל הטיפולי הוא שככל שהתפקוד ישתפר האדם ירגיש טוב יותר וככל שהוא יצליח תהיה לו יותר מוטיבציה להמשיך ולהתקדם.   
הדגש הרב על שיפור התפקוד מחייב שילוב של אנשי מקצוע מתחומים שונים כגון רפוי בעיסוק, הוראה מתקנת, אסטרטגיות למידה ואימון אישי יחד עם פסיכולוג המתמחה בטיפול בקשיים הספציפיים האופיינים ל- ADHD.

העבודה הפסיכולוגית עם ADHD איננה עבודה פסיכולוגית קלאסית – היא איננה מתבססת על מתן פרושים אלא מתמקדת בתוכנית עיצוב התנהגות/ טיפול פסיכו-התנהגותי אשר מתמקד בהבנת הקשיים הנובעים מהדחף וחוסר הקשב ושיפורם ההדרגתי.   
מאחר ומדובר בלקות נוירולוגית חשוב להבין מה קורה וכיצד ניתן להתמודד ולא להכנס לפרשנויות, וטיפול אשר מנסה להתמודד עם ADHD דרך פרשנויות הוא לא נכון, לא יעיל ועושה עוול למטופל.  

הטיפול ב-ADHD נעשה מתוך התבוננות מדיטטיבית של המטפל ושל המטופל. הכוונה היא להתבוננות פנימית מעמיקה ומדויקת בתופעה על כל היבטיה באופן שמאפשר להכיר אותה ולהכיל אותה באמת וכתוצאה מכך מאפשר לשלוט בה. אותה הכלה פרושה הבנה שלמה שלא תאיים ולא תעורר בנו רגשות שליליים או חיוביים ולא תגרום לנו לתגובה או לשיפוט. במידה ונוכל להחזיק או להכיל את התובנה ללא ביקורת, שיפוט או תגובה סוביקטיבית, אזי השקפתינו תהיה אובקטיבית יותר. מתוך מצב של אובקטיביות נוכל לפעול ולנתב את התופעה בכיוון הרצוי לנו ואף לשפר את הקשר עם הסביבה.  
הגישה המדיטטיבית כוללת גם את התפיסה של האדם בצורה הוליסטית, כוללת ושלמה, מתוך הבנה שהשלם עולה על סך חלקיו. במובן זה המטרה של תהליך הטיפול היא שהאדם יחווה עצמו כשלם וכתוצאה מכך ירגיש שלם עם עצמו – The Whole is Healing. על מנת להשיג זאת חשוב קודם כל שהמטפל יתייחס אל המטופל כשלם ורק אז המטופל יוכל לחוות עצמו כשלם.   

השילוב בין הראיה ההוליסטית, ההתבוננות המדיטטיבית ולימוד המטופל לזהות-לשנות-ולשלוט הוא שמביא בסופו של דבר לשיפור התפקוד, תחושת המסוגלות והיחסים הבין אישיים.  
