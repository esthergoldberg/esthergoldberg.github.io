![](info.jpg)
# ADHD - הפרעת קשב וריכוז

כאשר מדברים על הפרעת קשב וריכוז אנחנו מתכוונים לשוני קל ולא חריג בתפקוד הנוירולוגי הקיים בשכיחות של 5%-10% מהאוכלוסייה. 
שוני זה גורם לילדים ולמבוגרים להיות לא קשובים, אימפולסיביים ופעלתנים מאוד ולהתנהג בצורה לא ראויה מבלי יכולת להשהות את תגובתם כדי לנסות ולמצוא את התגובה המתאימה ביותר למצב. כל גירוי ולו הקל ביותר, עשוי לגרום להם להיות מוסחים, להגיב בצורה פזיזה או חסרת טקט ובעוצמה רבה ואף מוגזמת ללא יכולת לשלוט בעצמם. 

הקשיים בתחום הקשב מקשים עליהם להקשיב ולהתרכז בייחוד כאשר הגירוי אליו הם נדרשים לשים לב אינו חזק או מעניין במיוחד. כתוצאה מכך דעתם מוסחת באופן תדיר והם מתקשים לעקוב אחר רצף הדברים שקורים מסביבם. הם ממצים עניין מהר ועל כן החוויה הבסיסית שלהם הינה של שעמום. הסחת הדעת המתמדת גורמת להם לעסוק בדברים רבים בעת ובעונה אחת ללא יכולת לשמור על סדר או על רצף בחשיבה – על כן חשיבתם אינה לינארית אלא מתאפיינת ביכולת לחשוב על מספר דברים בו זמנית.   

האימפולסיביות מקשה עליהם להתנהג כראוי בבית ובחברה, הם מתקשים לשלוט בדחפים ומגיבים בחוסר סבלנות, בכעס, בהתפרצות זעם ויש להם סף תסכול נמוך. 

ההיפראקטיביות גורמת להם להיות פעילים מאוד, בתנועה מתמדת וחסרי שקט. 
אנשים  עם הפרעת קשב וריכוז יודעים לרב מה עליהם לעשות אך הם אינם יודעים כיצד להוציא זאת לפועל – הבעיה אינה ב"מה" אלא ב"איך". פערים אלו מבלבלים ויוצרים תסכול רב אצלם ובקרב הסובבים אותם.
הקונפליקט המרכזי אצל אנשים עם הפרעת קשב וריכוז נע סביב תחושת המסוגלות – הם חשים שהם מפספסים ויכולים יותר אך לא יודעים כיצד לעשות זאת. 

הקשיים המצטברים במהלך השנים סביב קשיי המסוגלות, יחד עם הפערים הרבים בתפקוד, מתורגמים לקשיים רגשיים כגון דימוי עצמי נמוך, כעסים, ביקורת, דאגה, חרדה ואף דכאון.

אבחון וטיפול נכון מסייעים לבעלי ההפרעה לזהות את הקשיים הספציפיים שלהם ולשפר את השליטה והתפקוד שלהם.  
